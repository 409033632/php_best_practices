Introduzione
============

Con la continua evoluzione delle tecnologie legate al web è sempre più importante garantire
elevati standard di qualità al fine di ridurre i costi di gestione delle applicazioni.
PHP Best Practices, il primo libro nel suo genere in lingua italiana, affronta dal punto
di vista di alcuni professionisti di spicco nel mondo PHP italiano le migliori pratiche
di sviluppo introdotte dalle nuove versioni del linguaggio.

Chi dovrebbe leggere questo libro
---------------------------------

Il libro è dedicato a tutti gli sviluppatori PHP, sia quelli più esperti sia quelli alle prime
armi. [PHP Best Practices](http://phpbestpractices.it) è stato studiato come un ricettario, da cui ognuno può tirare
fuori la migliore ricetta e rielaborarla secondo le proprie necessità. Non solo teoria,
ma anche molti esempi concreti e casi di studio che permettono di mettere subito in
pratica ciò che si è appreso.

Cosa contiene questo libro
--------------------------

Il libro è suddiviso in tre parti. Nella prima si parla della community PHP, a livello
mondiale e a italiano, e delle novità più importanti di PHP 5.4.

La seconda parte del libro è incentrata sull’introduzione e la descrizione di librerie
specifiche messe a disposizione dal linguaggio. In particolare, si parla di Standard
PHP Library, della gestione delle date e del tempo, di cloud computing, dei sistemi di
caching e dei concetti alla base delle tecnologie REST e dei web services.

La terza e ultima parte è dedicata alle buone pratiche, sia metodologiche sia tecniche.
In primo luogo, vengono trattati i pattern e gli aspetti legati alla sicurezza e alla
crittografia dei dati. Viene quindi dato ampio spazio alle problematiche di pubblicazione
del codice, con due capitoli dedicati al deploy e alla Continuous Integration.

Vengono infine illustrate le migliori pratiche per fare Test Driven Development, per
calcolare le metriche del codice e per la profilazione delle applicazioni, al fine di renderle
più performanti.

Cosa non contiene questo libro
------------------------------

Ci sarebbero tantissimi argomenti da trattare su PHP ma, per motivi di spazio, questo
libro non può coprirli tutti. In particolare, non parla di framework o prodotti specifici,
concentrandosi maggiormente sulle funzionalità del linguaggio o su particolari
aspetti del lavoro dello sviluppatore.

Feedback e codice di esempio
----------------------------

Per tutti noi i feedback sono molto importanti: ci daranno la misura di quanto siamo
riusciti a raggiungere gli obiettivi prefissati con questo libro e ci aiuteranno a fare
meglio la prossima volta.

Potete contattarci e scaricare gli esempi tramite il [nostro sito](http://www.phpbestpractices.it)
e la relativa pagina [Facebook](http://www.facebook.com/gruspbestpractices).

Risorse utili
-------------

La comunità di PHP è sempre in fermento ed è sempre possibile trovare interessanti
risorse sul web.

Oltre al sito del [GrUSP](http://www.grusp.org) e alla relativa mailing list vi consigliamo di
tenere nei vostri preferiti il sito ufficiale di [PHP](http://www.php.net).

Non dimenticatevi, inoltre, che molte novità, con i relativi approfondimenti, arrivano
dalle conferenze come il [phpDay](http://www.phpday.it). Se vi sentite particolarmente pigri esiste un collettore
di blog sul linguaggio, chiamato [Planet PHP](http://www.planet-php.net), i cui articoli
sono sempre un ottimo spunto da cui far partire le proprie sessioni di studio.

Ringraziamenti
--------------

Gli autori ringraziano il GrUSP per l’iniziativa e tutti coloro i quali, durante la stesura
del libro, hanno dato supporto morale e tecnico.
